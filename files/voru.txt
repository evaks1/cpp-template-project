NÄKS JA JOODIK.
Pia poole öö aigu tulli joodik, vanalaiga kõrdsist kodo tulema. Temä tee käve möödä pikalist järve veertpite, kon ta hennast iks järve=poolsest teest, tõisele poole hoit, et mitte ommi joobnuid jalguga järve es satas. Püst pimme öö olli, musta pilve landsiva kui tonte takan ajamisel taiva all, õdangu poolt hommongo poole, usinaste edesi. Kui ta õkva kest järve kotust sai, tulli üts toriseja=hellüga must mees manu, ja naas teda kurjaste näristen, handa pite järve vidämä, esi ähvärdävält toristen: "Ma via sinno järve põhja! Egä ma sinno enam ei jätä! Kavvas sa käüt taaha kõrdsi manu ja siist ega=õije kodo, mino rahu rikuten?" Vaene joodik pag. 396 värisi kõigest ihost, nink naas väega halehehe pallema, tedä veel seo kõrd asi ello jättä, temä ei tahta enämb eäälgi kõrtsi tulla. Vana näks, (sest see ta asi olligi) jätt joodike järve kiskmise maha ja ütel: "Noh ma jäta sinno veel seo=kõrd, kui sa tuot mulle üte hingelise ja tõõsõ tossulise. Saat vee kootitäüe kulda ja hõbõhõt pääle kauba!" Joodik looti nüüd vabalt kodo minema, kes enämb joosten kui astun, kodo jõudse, nink sisgi ka peläs, et vana näks temaga üten kodo tulep ja vahest tema väikese latse ärä varastep. Koton magasi naane sängün, oma rinnalise latsega kellele mees virk ja viks olli pühä ristitähte, pää pääle tegemä, et vana näks, et vana näks väükesest jago es saas. Naane heräsi ka unõpäält üles, ja mees jutustas tällegi omma öösist õnnetust. Pahatselt pajat ta mehele vasta: "Tuod ma oodigi! Oles vana näks innemba sinno järve vedanu, muidogi oles mul paremb olnu. Siin ma eläge ütsindä, alastusen ja nälan, väikeste lastega, sa tulet kodo, tülütset veel päälegi." Naane naas selle pääle halusahe ikma. Joodikel läts aigu, inne kui hääsöamelise naise ärä jõuuse meelütädä, nink tälle tõõse plaani ette panda, minka järvest, vana naksi käest karbi täüt raha saija. Vaesel naasel olli kah paremb meel, kui ta kuulda sai, et kostgi midägi saap ja ta ütel mehele, lahkeste nõvvo anden: "Vii no tossulises ta varsa=pulstikene, mis laudan jo mitu päivä süömäldä om, et midägi enämb anda ei ole, ja sest saap tossuline. Kae siin om vana kass, pane tälle poja=kübäräkene päähä, - ja hingeline om käen. Mine! Rutta usinaste järve veerde, vahest nakkase kikka kirgma!" Mees läts ruttu lauda manu, tõi säält varsa=loukese vällä, võtt tarest vana kassi, nink pant poja kübärä lotikese päähä, võtt hiire=kuninga kangli ala ja läts varsakene käe kõrval järve poole minemä. Kui ta järve veerde sai, tegi tema naase oppuse perrä ja hõigas enne: "Näks raha sija! Hingeline ja tossoline om siin!" Sedamaid visati üts suur nõstanguline raha kast järvest vällä, mida mees üte käega ja kinni naas pidämä, kuna tõõse käega varsa pauna vette tõugas ja peräst vana kassi perrä visas. Vana kass, kes kavval pag. 397 elläi olli, - karas kõige kübäraga, rõvvähten, veest varsa sälga "kurnäuhh!" Vana näks sai varsti petüsest arvu, nink taa es tee mehe annustega enämb tegemistgi, enge aije hulga vette mehele ümbre tsõõri, kes jo pooleni kehäni vee seen olli, nink sisgi veel kate käega raha kastist kindmaste kinni pidi. Kui vee=voo' ja laine mehekesele jo pia kaalani küündüsivä - lask ta rahakasti vallale, kes kõige vee lainetega, laja järve poole ärä katte. Nüüd alasi ka vesi ärär, nink mees sais niigu ennegi kuiva järve veeren, kon ka tema varsa=paunakene sinna-tänna tuigerdas, kass'gi sälän, kes veest sinnä, kuiva otsma karas. Mees võtt oma hobese loomakese käe kõvale, nink naas kodo tulema, kon ta omas immes tähele pand: kass om parhillaki veel varsa sälän; kui ta hiirekuningat säält päält ärä hirmutas - olli wsee varsa sälga, kui kinni kasunu, ta es päse es päse milgi viisil varsast vallale, kas rao vai kirvega: Kassi küüdse ja käpä olliva kui kinni tinotedo, nii et neid säält mant kuigi viisi maha võtta es saa. Vaene mees tapp oma käega varsa ja =kassi maaha; sest kohes niisugutse "reoskiga" minna tihkat?
Seh sulle palk: raha kast! Ta pidi kibedaste kahiten tundma, et ka vana näksi'gi hennäst naarda ei lase.
Sest ajast saani jätt mees oma hirmsa ameti - joomise kogoni maaha, nink sai hoolsa töö=tegemise, nink kokko hoitmise=teel tublis mehes, kellel vanna leibä uutseni ega aasta süvvä sai.

H II 3, 92 (2) < Setu, Vastseliina - Hindrik Prants (1887) Sisestanud Ell Vahtramäe
Rikka mehe sepäs opmine.
(Jutt Vahtsõlijna rahva keeli ja rahva käest kirotät.)
Vanast tahtsi üts rikka mehe poig ka hinele määnest ametit oppi ni marke, märke, miä nu olõsi oppi, peräkõrra ütel et odot, ma oppi õigõ sepäs. Läts tönö ka sis sepä mano oppma, a viisi is madilanõ sääl tüöhü naada, muudgu lask hinele sepikotta sängü viijä, sääl tõnõ sis kotutelli pääl nii vahtö, kuis sepp tsagi. Oll sis mies uma opiao ärr ni mõtõl, et nu olõ ma ka peris, valmis sepp. mass sis meistrele oma lubadu palga ärr, esi läts kodo, tekk sääl hinele sepikua üles ni tõi sepi nõo', pääle tuokesö naas rahvast sepile kutsma. Tüll ka külämies sepile, umo nostanguline ravvakang säläh ni kolmõvakaline koti täüs hütsi ütehni tahtse hinele künnirauda tetä. Sepakene ka naas tsagoma, tsagi ja tsagi, vaihol iks sünnüt künniravvas a midä, saa as kuigi tõisi tettüs. A ravvakõnõ iks kullu kõgõ viimätse vähämbäs, nikavva ku jäi jo kiinniravvas veitüs, sis üttel sepp, et saa ai seost inäb kiinnirauda, ma tie kirvõ õnnö. A saa as iks täsöl kirväst kah, jällki kullu raud iks vähämbas ni sepp ütel, et kerväs um jo veidü, ma tie timäst väidse. Naas sis väist tegemä, koputeli ja karastäli pääle, ravvakõmo läts iks kassi vaihõl vähämbäs, a väist üttigi saa as valmis. Perakorra ütel sepp, et ega inäb väist tamma ai saija, muud ka midägi, ma tie õigõ piibunõgla. Naas sis tuod tegemä tekk, tekk, nikavva ku tsilgahtu perämäne ravva raas pihte vaihelt vie molli ni oll viel üts: tsoss! õnnö. sis oll sepilise ravvakang viimäne otsah. A ku sis püörd tuo mies sepä rinnost rinnost kinni ni ütel et ka nu massa mu ravvakang, massa mu hüdse, massa aig! et kas sa ka määne sepp olt, suuräst kangöst saa as muud ku perakõrra üts tsoss! Ni tuoga oll timä sepäamõt ka ottsahki, mass mehele ärr, miä tahtsõ ni esi ka inäb tihka as sepi nõvva kättegi võtta.

H II 3, 93/4 < Setu, Vastseliina - Hindrik Prants (1887) Sisestanud Ell Vahtramäe
Laste mäng
mida Vahtsõlijna puol viel ilda aigu mängiti, inämbüsi karä man, a mõnikõrd ka muido, ku latsõ moro pääl vai külä tanomih kuoh oli.
Inne minti serepile, nuija vai kepi pääl, koheega üts kõrrast peo pääle pand, kelle sis kõgo mõemane ots peijo jäi, tuo panti soes, vao jälle loeti ka soe pääle pirvitsa, nii et korrast naoti lugima: pirvitsa, dhu ketsi, tsätsei, tsagati, komnitsa, koosöri, sillem, tubo, kreesnits! Ega üte kottal ülti üts sõna, ku kõik oli kõrrast ärr loetu, sis jäll voetii veootsast kinni, ni kua kottale kreesmits tull, tuo jäi soes. Tõsõ latsõ oli kõik lamba, aüts panti imäs vai kutsjas inämbusi iks kõgõsuurõmb, mõnikõrd oll viel pääkarüs (Vana mies vai naane) imäs. Lamba lasti imäst raaskõsõ maad kavvatahe, a susi jäi lambite ja ima vaiholõ manise puhma vai kivi vai ka aija nulga taadõ kiihitelemä. Ku sis lamba kõik ilosahe üteh mühakuh oli, naas imä näid nii kutsma:
“Armsa lamba tulkõ kodo!”
“Ei või tulla!” ütli lamba vasta vai ka üts muido asõmõl.
Ima jäll: “Mille?”
Lamba: “Susi sais aija takah!”
Imä: “Mis tiä süö?”
L.: “Lihha süö!”
I.: “ Mis ta juo?”
L.: “Verd juo!”
I.: “Kos timä maka?”
L.: ”Olgi pääl maha!”
/pag. 94/ Sis peräkõrra imä jällkinne: “Armsa lamba, tulkõ kodo!”
Tuo hõikamise pääle pani ka lamba üts tõsõ võigihna imä pooleõ juoksma. A susi karas ka umast kähüsist välla ni naas lambit kinni habima, mia innõ üsigi jõudsõ. Lambakösö joosi viimane lakka ni kai iks, kuis kiäki imä mano ärr päsesi. Kiä sinnä ärr sai, tuod inämb tohe es susi puttu, muudgu noid, kiä tie pääl kätte sai. Keda sis susi jõudsõ kinni võtta, tuo jäi tema asõmõlõ soes tõsõ mängu aigu, a ku kedagi kätte es saa, sis pidi tuo sama iks susi edesi olõma, nikavva ku kedä kinni võtt. Imä oll iks kõgõ mängu aigu tuosama üts.

H II 3, 97/102 (3) < Setu, Vastseliina - Hindrik Prants (1887) Sisestanud Ell Vahtramäe
Pääva väümies.
Mustõlaigu oll nuor tsura, tuo tahtsõ ka hinele naada vara korjama ni võtt tõnõ setavigla kätte ni tsungõ tuoga tükü maad üles aidvierde ni heit sinnä kesvõterri pääle, a vett ku sõs kesov piesu kosuma ni kasvi poha hüä. Ni mies iks pollõl pühä Nigolot vi vei tölle andid, et iks temä kesvärooskõst hallu iest hoijasi, a vett, avita as tuo veli midagi, ku tull õnnõ süküs ni sai suur hall ni võtt mehe kesvohese kõnihe ärr ni sua as tisõlõ midagi. Ni olõ as inomb täll midagi muud, ni läts maad ilma pitteh käümä ni kaema, kost mida kätte pillus süvvä ni näkk külõh rika mehe nurmõ pääl hulga rahvast tüöh ni timökene ko läts sinnä ni küsse, et kas mullõ ka sua tüöd? A rikas mies üttel, et ku sa mul jovvat kõiki poimjide takah hüäste ärr kosi ni ärr käändä, ni kuhja panda, sõs ma anna sullõ õdagu süvva ni kol tinga palka kah, a ku õnnõ jovva ai päävaminengut tüöd ärr lõpõta, sõs sua ai sa veli midagi. A mia nu veli mehel muud tetta, vett häda oll käeh, ni noos ku tönö tüöhü ninaas hulga põimjide takah kokko pandma. Ni mies küll iks tess hinne meelest, nigu tsilkõ õnnõ, a pääväkene noos jo alla vierdünü, ni tüöd oll iks viel pallo, ni jovvagi is valmis. Ni naas tõnõ sõs pääväkest pallöma, et kulla päiv, hüä päiv, mingu ui nu alla, ooda nu nikavva ku ma kuhä ärr valmis tie, a muido saa ai ma midägi ni olõ õi mul veli kohegi minna. Ni mies küll iks rükke ni rükke ni pollõl päivä, a midä, avita as tuo iks midagi, ni lätt iks ärr pääväkene jumalile ni mehe tüö jäigi poolikulla. Ni peremies tull kaema, ni üttel, et sa tie is tuod tüöd ärr, miä ma sul käsi, ni nu saa ai sa midägi mu käest, ni oigi vaesõ mehe ärr nii saa as tälle midagi tuost tüöst. ni oli õs mehel vaesel kohegi minnä, ni lei tõnõ sõs külä pääle hobõsõ vahis ni lubati sääl tälle, et ku sa nu hüäste vahit, sõs saat sa hinele suvilitse varsa palgas. ni oll tinö sõs /pag. 98/ ütte õdagu öütsih,ni kuuld ku soe mõtsah jälehehe untsi, ni naas tõnõ hüäste kullõma, nikuuld, ku pühä Jüri hõigas taivest, et võtko öütsi mant valgõ täht otsaga vars hinelesöögis, tuost soa teile viländ. Ni vahil oll varsukõist väega hollõ, vett tuo olgi tölle palgas lubat, ni timä lätt, juosk ruttu varsa mano ni haard maast muta ni tekk varsa otsa iest tähe mustas. Ni ku sõs tuli soe hulgahnu öütsi mano, ni otsö valgö tähega varsu, a lövevä kostgi, ni lätsi jäll tagasi ni naksi jällki undama. NI pühä Jüri jäll hõigas taivast, et miä tühi teil viel nu vaiju um, vett leije varsa soi? A soekõsõ ütli, et saa as mi nu määnestki varsa kätte, vett olõki I õütsi man säänest. ni pühä Jüri jällki üttel, et ku ti versa lovvä äs, ni sõs miuke sööge tuo vahet esi ärr! A ku sõs vahiõnõ tuod kuuld, et jo himmäst süömi tuldas, sõs timä heitü poha väega ärr ni juosk jäll varsa mano, ni vei timä uja vierde ni mõsk sääl otsa puhtas aesi pagösi ärr puuhtö. Ni ku sõs jäll soe õütsi mano tuli, ni löüse ruttu varsa ni seisegi ärr, ni jäi jällki mies tuost palgast koa ilma ni tiijä äs enamb hädaga muud tetä ka naas kallo õngitsema, ni saa as mehekesele inambat, ku kul kalla ni noid tõnõ sõs kütsi mullatsõh tulõ asõmõh ni sei tõisi. Ni ütte kõrraga näkk tõnõ, ku kol partsi lindsi oja vierde, a ku sai sinnä ni sai tõsõ kõik noorõs tütrikas ni lätsi oija tsuklõma. Ni kats tütreku pani oma rõiva üttekokko a kolmas pand tõisist eräle, ni timäkene hiile hillakesi puhma takast mano, ni võtt nu tütreku rõiva ärrki. Ni ku sõs tütreku tsuklõmah ärr käve, ni tuli vällä, ni võti kats tütreku uma rõiva ni si partsis ni lindsi ärr mõtsa, a kolmandalõ saa as rõivid kätte, ni tuo saa as inõb kohegi minnä. Ni tull sõs mies ni näüdäs rõivid ni tütrek naas pallõma, et anna ärr mu rõiva, a mies muudgu üttel, et inne ma ei anna, ku tulõ ärr mullõ naases. Ni taha as tõnõ juht kuigi minnä, üttel, et saa ai iks must, a miä tuo nu aviti, mies iks jäta as peri ni annaki is inne rõivit kätte, muudku lubasi ärr minnä. /pag. 99/ Ni võtt tõnõ sõs tütriku naases ni vei kodo, a miä sääl nu tettä, ku süvvä midagi olõ õs, ni oligi tõsõ otsani hädah. Ni tõsõ hummogu võtt sõs naane ütte suuräti, ni and mehe kätte ni üttel, et sa mine seoga turgu ni müü sääl ärr tuo iest, miä õnnõ ängätäs, a ärr sa esi midagi küsügu ui, ni sõs tuo sa hinele ka miä tuot, a mullõ tuo sa raaskõsõ kumagut ütteh. Ni läts ka mies turgu, a nigu sai õnnõ turu pääle ni tuli8 rahvas hulgahna mano, ni kõik muudku üttel õnnõ, et miä turg hinno pand, tuo iest mi ärr anna. ni ängäti talle sõs sada ruublit, ni mies and tuo iest ärr, ni ost hinele miä õnnõ vaija oll, a naisele nei ka kumakut kodo, ni naane võtt kirot tõsõ suuräti ni saat tõsõl pääval jäll mehe tuoga turgu, ni sai jälle tuo iest ka niisama sada ruublit, ni tõi hinele, miä vaija oll, a naasele ka kumakut, ni naane jälle kirot räti ni kolmanda pääva jäll vei mies turgu ni iks sai sada ruublit. ni kõik liina rahvas jo kõnõli, et sääne mies käü räte müümäh, ni kuuldu jo heliü kuningalõ ka kõrvu, ni tuo kuts mehe hinne mano ni küsse, kost timä sandse paha ilusa räti saa? A mies üttel, et timä naane tege, ni sõs sai kuningal süä täüs ni naas miest kiusama ni üttel mehele, et sa piät mullõ sääne mõk tuoma, miä esihinnest tapp nisääne, miä esihinnest mäng, muido ma vett so käest naase ärr võta. Ni mies jäi väega murõhtoma, ni läts kodo ni kõnõli naasele, miä kuningas oll käsknu. A naane üttel, et ma külh tiijä, koh sändse asä umma, a säält saa ai tühäga kätte, sinnä saa ai kuigi mano, a ku sul nu süä kannus kõikõ hätä kanda, sõs naka sa menemä, nima annan sullõ kumaku kerake se kätte seo sa viska maha ni lasi ieh minemä minna, a esi võta ots peijo, ni mine takah, ni kae koh tarõ ieh kera saisma jääs, sinnä käänä sisse. Ni mies tekk nii ni läts keräl takah, nikavva ku tatõ vastu putu, miä kahejala pääle oll tett, ni sinnä läts mies sisse ni kai, üts tütrek oll tarõh ieh ni tuo käest küsse timä maka ni knnält, a tuo üttel, et ma tiiä äi /pag. 100/hüäste, a mine siist edesi mu keskmatse sõsarõ mano ni tuo teed parembahe. Ni naas ku jäll kerä ieh vierdämä, ni mies läts iks takah, nikavva ku sai tarõ mano, miä kanajakakõsõ pääle oll tett, ni sinnä sai jäll kerä saisma, ni mies läts tarro ni löüse jäll tütreku tarõh ni küsse jäll mõka ni kannõlt, a tuo üttel, et tiijä ma ko joht üttigi hääste, a sa mine iks viel edesi, nikavva, ku mu esä poole saat, vaest säält saat kätte. Ni läts jälle mies keräl takah, nikavva kui sai ka tõnõ esa kodo, a olõ õs sääl essä kotoh ni timä kõneli imäle umä asä ärr, a tuo üttel, et ma näi külh noid timä käeh, a tiijä ai, kohe täll ni umma pantu. Ni imä kai kumaku keräkeist ni küsse kust seo sai, ni mies üttel, et naane and, ni sis tundse imä, et tuo olgi uma tütre mies ni üttel, et külh ma küsü, kohe esäl umma pantu, ku tuo kodo tulõ, a sa mine käki hinnäst aho alla ärr, muido esä tapp su ärr, ku kodo tulo, vett timä väega vihas um. Ni ku tull ka esä kodo õnnõ, ni tull tarrõ ni küsse, et edimiä võõras hais um tarõh? Ni imä külh üttel, et olõ õi midagi, mudgu kits õnnõ käve tarõh, ni tuo tekk haisu, a esä usu us üttegi, muudgu naas otsma ni löüsegi mehe aho alt ärr, ni kisk vällä, ni tahtsõ ärr tappa, a mehele puttu üts suurätt kätte, miä tälle naane and, ni haard tuo kätte ni säält tundsõ esä ärr, et uma väü oll. Ni tull imä ka mano ni kield, ni sõs mieldü esä ka ärr, ni küsse, miä pääl timä väläh käü? Nimies kõnõli, miä talle kuningas oll käsknü otsi ni sõs üttel esä, et mine sa ütes pääväs mu iest käüma, ni ma nikavva tuo sullõ mõõga ni kandlõ. A mies tijaki is miä tuo käük ol, ni et teda päävas panti, ni läts ka käümä. Ni sõs timä käve nikavva, ku sai perehvatka aigu, ni sõs tull pühä Nigul ni tõi tõsõlõ süvvä, a timä näkk õnnõ Nigulat ni tundsõ ärr, ni haard tõsõ kinni ni pess tõsõ armõtuhe ärr ni esi viel tsihit, et sa vana halvni kuri nigul, sa kullõ õs, ku ma sinna väega palsi, et hallakuni /pag. 101/ mu kesvä raaskõist ärr, a kas sa nu õugõ kulsi mu palvust, sa iks saadi halla, ni ma jäi tuostsamast veitüst ilma. Ni pand tõnõ sõs Nigulal naha täüs ni saat tõsõ minemä, a esi käve iks umma tied. Ni sai sõs poolõpäivä aigu sinnä kottulõ, koh päävä säng oll, ni sääl iks päiv puhus muido, a ku timä sängü näkk õnnõ, vihasi timä väega ärr ni üttel, et ko koh vana päävä häong siih videles kõ kesk päävä oo ärr. a õdagu sõs muudgu vaos õnnõ alla, a vett ku mu ütskord kõnihe palsi, et mingu ui jumlile ni ooda nikavva, kui ma uma tüö ärr löpäta, a miä, kas timäkene õigõ kullõl, läts iks jumalile ärr, ni ma jäi umast päävä vaivast ilma. Ni võtt tõnõ sõs ni laot päävä sängü ärr ni pess kõ pirapinna, a esi jäll läts käümä, ni käve, nikavva, ku tull pühä Jüri õdagu söögiga, ni tuoga tull jälleki tülü, vett timä naus umma varsa takah otsma ni üttel, et sa vana üleannöt lasi umil pinel mu varsakõsõ persehe panda ni löpi mu suvinõ teenüsk kõik sinnä. Ni võtt sõs tõnõ ni ai Jüri kiha ku kuumas ni läts sõs kodo, ni saal oll nikavva naase esä mööga ni kandlõ ärr toonu, a anna as tälle kätte, muudku üttel, et odot, ma lää kes inne, kui muodu sa mul olt käünü. Ni läts sõs tõsõl hummogul jäll päiv esi käümä, ni sai perehvaitka aig, ni tull Nigul söögiga likatõh, ni kaivas, et kae nu pääväkene, ma inämb jovva ai sullõ süükigi tuvva, vett sa minno eelä paha halusahe ärr pessi. Ni päiv külh üttel, et ma pessä äs, a Nigol iks meelü üs, ni läts puhanult ärr. Ni läts sis päiv edesi ni sai poolõpäiva aigu sängü mano, ni kai, oll säng otsani ärr laotät, muudgu tüku õnnõ viel olli maah, ni saakinnu us päiv puhata, ni lätski väsünült ärr. Agu noos õdag saama, ni tull pühä Jüri õdagu söögiga, ni ka väega likas, ni naas kaibama, et ma õnnõ jovva ai inäb kävvägi, nii olõ pühatuhe ärr pest, kõik kihä mul vett ilmatuhe haltas. Ni päiv külh üttel, et ega ma eelä käü üs, a Jüri üttel, et tiijä ai, kiä sõs muuu viel õigõ käve. /pag. 102/ A ku sõs päiv tull kodo, naas tõnõ kõvastõ tõrõlama, mille väü ni halvastõ oll käünü, a tima selet, et ega ma veli etma asända tuod tii is, vett niä kõik minno pahandi, Nigul käös hallas mou
kesväkese ärr, ni päiv kullõ õs minno, ku ma teda palsi, et mingu ui inne jumalile, ku ma uma tüö ärr lõpõta, a timä iks läts, a pühä Jüri jäll lask umil pinel mu varsakõsõ ärr süvvä, miä mullo oll suvõ päalgas ant, ni tuo iest ma nöid nuhtli. A päiv külh ähvärd tedä tuo iest ärr tappa, a imä tull appi ni naas meelütämä, ni peräkõrd lepü päiv ka ärr ni and tälle mõõga ni kandlõ ka kätte ni saat ärr kodo minemä. A imä viel opas tälle, et ku kodo läät ni midä näet, sõs nõsta külh käsi üles, a alla laskuad, muidu lätt asi halvas. Ni naas ka sõs mies minema ni sai kodo ni läts tarrõ ni sääl näkk, ku naane katü tsura vaihõl magasi, ni timä pahasi hirmsahe ärr, ni nõst jo käe mõõgagaüles, ni tahtsõ noid tsurrõ ärr tappa, a halgahtu viel tuo oppus mielde, kuis kästi, et nõsta käsi üles, a alla lasku ui, ni sõs haard ka timä käe tagasi ni naas trurrõ tunistama ni tundsägi ärr, et na timä uma puja olli, vett timal oll kävvüh puhu pallo aigu ärr lännu ni nikavva oli täll poja sündünü ni suurõsgi jo kasunu. Ni sõs sai mehet ka jälle hüä miel, ni kõnõli naasele ka kõgõ uma käügi ärr. A pääle tuo sai kuningalõ kuulda, et mies oll tagasi tulnu, ni mõõga ni kandlõ ka ärr toonu ni tull timä sõs näid kätte otsma, a mõk karas esihinnest vällä ni lei kuninga pää säälsamah otsast maha, ni sigi kuningas hukatus. Ni sõs naksi kõik rahvas ütlema, et ega muu kiieki parembahe kuningas sünnü üi, ku tuo mies, kiä sündse asä ärr tõi, mida kellegi olö öi. ni panti ka sõs mies kuningas, a naane kuninga imändäs, ni mõk tapp kõgõ maaha, kia kuningalõ vasta olli, a kannel mänge iks puhu ilosahe, ni naksi nemä hüäste elämä, ni eläse /loetamatu/ täämbätse pääväni viel.

H II 3, 103/5 < Setu, Vastseliina - Hindrik Prants (1887) Sisestanud Ell Vahtramäe [mj]
Vaenõ lats. (Nagu näha, osast Sohneewitteheni järele)
Vanalaigu oll üts tütarlats, tuol oll esä, imä ärr koolu a velenaane oll tälle pahakuri, ni saas tõnõ inab kuigi kõrda ni lats tima velenaist pakku ni pagosi suurtõ mõtsa, ni käve hulga meed ni peräkõrd löüse tie veereh võiku tarõkõsõ, ni läts sinnä sisse a tarõh olõ õi kedagi seeh, ni timä näkk, et tarõ oll pühkmätta, ni timä vett naas tarrõ kasima ni puhastama, nikavva ku tuli neli virvetsurra kodo, ni noil sai väega hüä miel, et sääne tarõ kasija oll, ni naksi tälle ütlema, et sa jääki meile sõsarõs, meil olõ õi kedägi, kiä meil kodo perrä kaes. Ni tütrek jäi ka sinna ni tekk tsurõlõ süöki ni asõnd, ni tõsõ hummogo lätsi tsura mõtsa, ni läti timä kotto hoitma, a velenaane tikõ oll nuhku saanu, kohe tütrek läts ni naas peräh kiusama, ni võtt pand hinele tõsõ rõiiva sälgä ni läts sinna ni üttel, et ma löüse ütte paila tie päält, ni ma anna tä sullõ, hüä lats, miä ma õigõ vana inemine sändsega tii. Ni tütrek võtt ka paila, a nigu õnnõ köüt ümbre pää ni sata maaha nigu koolu, niku sõs vele õdagu kodo tuli ni löüse ka sõsarõ kuolult ni naksi kaema, miä viga um, ni löüse ka paila ni pästi vallalõ ni tull jällki ello. Ni velil sai väega hüä miel, ni ütli, et ärrsa nu inäb kedägi sisse lasku ui, ku kiäki viel tulõ siija, ni tütrek lubas kah, a midä, nigu tõsõl hummogol jäll lätsi vele võtsa ni vana tikõ velenaane tull õnnõ uma lipõ keelega, ni oll hinne tõisilõ rõivilõ pandnu, ni jällki pett, ni tõi hulga ilosit rõivit ni üttel, et neo umma mullõ väikus jäänü, ma inab taha ai näid, ma anna ka ärr sullõ. Ni tütrek tunnõ ka õs, et eeldne kiusaja oll, ni võtt tõnõ rõiva vasta ni pand sälgä, a nigu sälgä õnnõ sai, ni jäll tsilgahti maaha ni jäi kuolus. A ku jäll vele kodo tuli, ni löüse, et sõsar kuolu oll, naksi nimä jäll kaema ni võti täll nu rõiva säläst ärr ni viel tull tütrek ello. ni ku sõs kolmandal hummogul jäll vele kotost ärr lätsi, sõs nimä keeli väega ärr, et sa kedägi inäb sisse lasku ui, kiä õnnõ võõras um, a tütrek ütlegi kullõ õs, /pag, 104/ nigu velenaane häo tull õnnõ tõisih rõivih ni jäll ussõ takah koput ni üttel, et hüä lats, lasõ minno sisse, ma kae su kätt, sõs lask jälle timä sisse ni and uma käe ka kaija, a velenaanetsusas ruttu tsillakõsõ sõrmusõ, mida kieki näe es sõrmõ, ni sääl samah tütrek vaenõ ärrki kuoli. ni ku sõs jälle vele õdagu kodo tuli, ni oll jälle sõsar kuolu, ni otsõ külh, miä täll viga, a lõvvä äs midagi, ni oll tõisil sõsart väega hallõ, ni võti nimä pani kuolja kirstu ni vei kirstuga tsässonahe, ni pani sinnä saisma. Ni oll sääl nikavva, ku ütskõrd kuninga poig läts säält müöda, ni näkk sääl ilosat kuoljat ni küsse tedä hinele, ni taha as joht vele anda, a peräkõrd lubasi kah, ni kuninga poig võtt, vei tõsõ umma tarrõ ni sääl kõgõ tõist kai, vett tima oll poho illos, ni enäb taha as kohegi vällä minnä. A ütskõrd peeti kuninga liina man suurt jahti, ni sõs oll vaija kuninga pojal ka sinnä minnä ni läts ka tõnõ puol vägüsihe, a nikavva lätsi kuninga imänd timä tarrõ kaema, et milles timä kõgõ tarõh um, ni näi sääl ilosat kuoljat ni naksi tõist tunistama, ni rõbohti ütte väega tillokõsõ sõrmusõ sõrmõh, ni nima tõmpsi tuo ärr sõrmõst, ni tull tütrek jäll ello. ni ku sõs kuninga poig ka kodo tull ni näkk ilosat tütreku ni sai poha hüä miel, ni võtt hinele naases. Ni peräh sai tuo kuninga poig kuningas ni tull üts kõrra täll sõtta minek, a nikavva sündü kotoh naasel poig. nisaadeti timäle tiedmine kiräga perrä. A velenaane pühüs /?/ sai ka tuod tieda, ni läts täll süä täis ni timä lätt tie pääl kiraviijalle vasta ni kuts timä umalö poolõ ni sääl juot juognus, ni sõs võtt timä kirä ärr ni pand tõsõ kirä asõmõlõ ni tekk sinnä kirä pääle, et pinikutsik um sündünü. Ni ku kuningas tuo kirä kätte sai, sõs pahasi timä väega ärr, ni saat tiedmise kodo, et olgu õnnõ naane kõ pojaga püttü pant, ni mere pääle vied. Ni panti ka sõs imä latsõga püttu ni lasti mere pääle, ni oidu pütt vie pääl, a poig kasvi ruttu suurõs, ni naas täll jo pütüh kitsas ni üttel imäle, et ma singuta hinnäst raaskõsõ, a imä keeld, singutagu ui, sõs mi uppu ärr, ni poig kuuld kah tuod, a kui jälle pia väega kitsas naas, sõs tima inäb või is olla, ni singut inne hinnast, ni tõugas pütü perä alt ärr, ni lagusi pütt ärr, a nimä üttigi uppu us ärr, vett nimä oli ütte saarõ vierde saanu, ni lätsi nimä saarõ pääle käümä, ni oll sääl suur liin a päsees sisse, ni sõs naas poig kallo õngitsema, ni tõmmas suurõ /pag. 105/ havvõ vällä, ni lõigas lahki, ni lõuse havvõ kõhust liina võtme, ni lätsi sinnä liina elämä, a võtme visksi üle perve jälle merde. A ku kuningas sõast kodo tull ni naist kottpoh lõvva as, sis sai tõnõ väega pahanus ni läts kõ sõaväega naist otsma, ni käve hulga maad nikavva ku mere vierde sai, sinnä kohe liin ärr näkkü, ni tahtsõ sõs liina minnä, a päse es kostki puolt sisse, ni tuodi sõs kuningalõ suur haug hüäs meeles, ni naati haugi söögis tegemä ni löüti havve seest liina võtmõ. Noidõga läts kuningas liina sisse, a värehti pääl saisis tubli nuor mies vasta ni taha as sisse laska, a kuningas tunnist tõist ni tundsigi ärki, et uma poig oll ni saije jälki umas, ni sõs söüse naase kah ni tuo kõnõli kõ uma asä ärr, ni kuningas sai märku, et velenaane näil virbih vaihöl oll olnu, ni sai tu tuo pääle paha kuräs, ni lask kinni võtta ni armetuhe ärr hukata, akuningas naksi uma naasega nu ilosahe elämä.

H II 3, 113/4 (14) < Setu, Vastseliina - Hindrik Prants (1887) Sisestanud Ell Vahtramäe
Kika abi (Muu rahva jutu perrä)
Ütekõrra oll mies tie pääl,ni naane iks uot tedä kodo, a ütligi tulõ õs, ni üte õdagu, ku jo naane magasi, ni tull üts mies tarrõ, ni naane võtt tulõ üles ni tunsit, kas um uma mies, a /pag. 114/ Tunnõ õs hüäste, oll tõnõ külh uma mehe muodu, a midagi kõnõla as, muudgu tüke inne magama minemä. Ni naasel iks hõlke süa sees, ni tulõ õs uni, a ku mies kõrval magama jäi, sis timä kumbahti päähä ni löüse, et hiuste seeh olli sarvõ nuti. A sõs naas naane väega pelgamä ni tull tõnõ hillä üles ni tahtsõ ärr minnä, a mies heräsi üles ni nõusõ, et kohes sa läät, naane üttel, et ma lää kusõlõ õnnõ, ni taha as mies kuigi laskõ, a naane jätä äs peri, ni peräkõrd võtt mies ni köüt uma vüö naase jala külge, a tõsõ otsa võtt hinele kätte ni sõs lask naase minemä. Ni timä läts vällä ni kobõ redelit piteh loo pääle üles, ni võtt sääl kika hinele kätte, a vana halv uot iks tarõh, kunas naane tagasi tulõ, ni ku üttigi tulõ õs, sõs läts takah otsma, ni lät iks vüö perra ni naas jo redelit pite loo pääle ka minemä. A ku jo piä üles sai, sõs naane hõlohut kikast üsõh, ni kikas tekk kõvaste kõik: Ku, ku, ku, ni vana halv kuuld õnnõtuod ni pillu ülevist maaha. A jällki iks naas tõnõ üles minemä, a ni ku iks naas üles saama, sõs naane jäll liigut kikast, ni kikas kokut ni jäll sattõ maaha, nikanna ku tull kika aig, ni kirähtiõnnõ kikas ni pand vana halv paku. A sõs tull naane ka loo päält ärr ni läts tarrõ, ni tõse õdagu viel tull uma peris mies kodo, ni kõneli toolo ärr, miä hädäh timä oll olnu. A sõs tull mehele viel mielde, et timä oll õkva tuolaiga kõrtsih jälehehe muidõga tülüh olnu ni nikavva kävegi vana halv naase man.

H II 3, 114/5 (15) < Setu, Vastseliina - Hindrik Prants (1887) Sisestanud Ell Vahtramäe
Vaehtõt lats.
Üte neläpääva õdagu pess üts imä umma last väega halva sõnnaga ni üttel süämetävvega, et vana halv võisi su ärr viija. A pääle tuo üöse tull ka vana halv ni vei latsõ ärr, a puuhalo pand asemõlõ, ni üts tsura läts tõsõ tarõ mant tütreku mano ni läts sannast müöda ni kuuld, ku sannah lats ikk, ni kai läbi saina pilu ni näkki, ku oll halva sannah ni oll tõisil lats käeh, ni üts pess iks nissa latsõlõ suuhto, a lats muudgu ikk halusahe. Ni tuo oll hüä süökas tsura, ni tõmmas sanna ussõ vallalõ ni heit risti ette, ni säält pani vana halva kõik pakku, nigu mügisi õnnõ, a lats jäi sanna maaha. Ni tsura võtt latsõ ni vei tarõ manu, a sääl oll ka üts lats hällüh ni tuo mudgu tänt väega jälle heluga, ni kullõ õs imä äärämist. /pag. 115/ ni tsura ärki tundsõ, et tuo olõ õs määnegi õigo lats, ni timä haard tõsõ hällüst vällä ni pand läve paku pääle, ni võtt kirvõ ni pand paari paugahust ni lei latsõ lõhki, a saa as tinäst muudku puu lahaspoolõ. Ni imä naas tänni, et nu tapp mu latsõkõsõ ärr, a tsura näüt talle tuod last, mia sannast tõi, ni üttel, et ka koh om su lats, a ta olõ õs määnegi peris lats, ta oll vana tikõ puu halg, a su latsõ tõi ma sannast halva kääst. ni sai sõs imäl hüä miel ni panti lats hällü, ni jäi hüäste magama ni jäigi iks imäle armas.

H II 3, 118/20 (17) < Setu, Vastseliina - Hindrik Prants (1887) Sisestanud Ell Vahtramäe
Kaval naane.
Vanal aigu oll vaenõ mies. Mattar nimi, ni tuol oll poho illos naane, ni ku tuo kerikuh oll, sõs kõik imehteli, ku teda näi, ni papp ni köstre kai hää meelega timä pääle. Ni ütte pühäpäävä oll tõnõ ilosih rõivih kah, /pag. 119/ ni oll viel ilosamb, ni ku naksi inemise ristiga suud andma, niihke papp hinne naasele lähikuhe, ni naas timäle kõrva kõnõlama, et kas ma ka või mõnikord so poolõ tulla ni su mano saija. A naane üttel, et võit iks külh, nipapp küsse, et mis ma sõs kostis ka vie, ni naane üttel, et ega muido saa ai, ku tuo uma kolmsada ruublit, ni kolmsada munna ka ütteh, ni papp lunas kah, ni küsse viel, et kualaigu ma lää, ni naaneüttel, et tulõ nu edimätsel tunnil. A nigu ärr asto mant, ni tull mõsa saksal ka himo naase mano saija ni hiile timä ka hinne mano, ni üttel, et kas ma tohe ka vaest su poolõ minnaa, a naane üttel, et milles sõs või I, tuo innõ hüäste kosti, sõs ma võta vasta, ni saks küsse, et miä kosti ma vie ni timä üttel, et tuonu katssada ruublit ni katssada munna. Ni saks lubas kah ni küsse, kunas minnä, a timä üttel, et tõsõl tunnil, ni läts saks ärr, a sõs jäll läts diakon hinne naase ligi ni naas ka nõudma, kas timä või sinnä minnä, a naane lubas tuod kah, ni käsk õnnõ sada ruublit ni sada munna kostis tuvva, ni tuo jäll küsse, et kunas um hüa minnä, ni toolõ üttel, et tulõ ni kolmandal tunnil. Ni peräkõrd viel tull detsak ka naase jutule ni hinnast ka timä poolõ minnä, ni naane lubas iks tuol ka tulla ni käsk viiskümmend ruublit ni viiskümmend munnaütteh tuvva, ni ku timä üttel, et mmändsel ööl ma lää, sõs üttel naane, et tulõ neländal tunnil. Ni pääle tuo läts Mattori naane koio, ni kõnõli kõ mattorile ärr ni pei nõvvo, miä nu tettä. Ni ku sai õdag, ni võtt Mattor püssõ, ni läts mõtsa kütmä, a pia tull ka papp ni tä uma kosti ärr ni kuts naist, a tuo üttel, et ooda ummehte, ma tie inne veidükese süvva, sõs um meil jo hüä minnä, ni papp oll ka tuoga rahu ni naas naane süöki tegemä ni viit kõgõ aakõsõ ärr, nikavvaku saks pääle tull, niku tulõkit kuuld, sõs timä karas papi mano nu üttel, et nu tulõ mies kodo, ni papp oll ka pelüh, et kohes poeda, ni naaneüttel, et mine taaha kanakorvi alla. Ni papp läts, a sõs tull saks tarrõ ni and ka uma kosti kätte ni kuts jälle naist hoolõ pääle, a tuo jäll üttel, et meil ummehte vaija inne kõtt täüs süvvä, sõs jo lää, ooda veidükese, nikavva ku süök saa, ni jäll viit aa ärr. ni tull ko diakon pääle. Ni naane jäll nigu heitü õnnõ, üttel, tuo ikstulõ mies kodo, ni saks üttel, et kohes ma nu pakö, ni naane käsk täll ka korvi alla mennä, ni tull diakon, tuo tõi ka oma kosti ni üttel, et läke nu tüö pääle, a naane jäll üttel, et aigu um, ega ruttu olõ õi, vett inne um vaija viel süvvä, ni naas süöki tegema, ni tekk , nikavva, ku kuuldu väläh kopõnat, ni sõs karas üles, üttel, et väeh kiä tulõ, vaest mies um, ni üttel diakonilõ, et mine sa sinnä kambrõhõ, ni naka käsikiviga jauhma, sõs saa ai mies arvu, miä osä pääl sa väläh olt. Ni diakon naas jauhma ni tull detsok sisse, ni and ka ärr, miä timä oll toonu, ni tahtsõ ka naasega kõnõlda, a naane üttel, et anna nu aigu, nikavva, ku raaskõsõ süvvä tie, /pag. 120/ ni viidüt aakõsõ ärr, ni kuuldu jälle koputamist, sõs karas timä üles, ni üttel detsokolõ, et mies tulõ kodo, mine nu sa ka kambrõho ni naka jauhma, sõs saa ai sust kiä arvu. ni tuo läts ka ni Mattor tull tarrõ ni naas kõnõlama, et ma olli kütmäh, a imeh tied, miä püssõl viga oll, ku löüas tõnõ vana tükk vällä, a odot ma kae teda kottoh. Ni võtttõnõ hüdse ni tekk suurõ tsõõri korvi pääle ni naas sinnä rähendäma, ni taat välla laslõ, a ku papp ni saks tuod korvi all kuuli, sõs naksi nimä väega pelgämä, ni tõuksi korvi päält maaha ni karksi vällä ni pand kodo poolõ valama. Ni diakon ni detsok kuuli ka nõidõ papõhomist ni nemä ka joosi vällä ni naksi noil takah kodo poolõ juoskma, vett näil üttel puol kodo oll, ni nõile oll rutuga kivi puukätte unehanu, niku papp ni saks taadõ kai, ütli et kae nu mattora sõkõ aja meid meid puuga puuga takah, ni panu´I viel kurmbahe juoksma, a nu iks lõiksi ka kõst jovvust takah, nikavva, ku sai kodo, ni sääl sai kõigilõ tõisist häppe, ni inäb tihka as kiäki Mattora poolõ jalga viija. (Olõvat tõ meeli sündinu lugu Panikovitsah)

H II 3, 120 (18) < Setu, Vastseliina - Hindrik Prants (1887) Sisestanud Ell Vahtramäe
Tõsend. (on küll üsna ropp, aga olgu see mitme sarnaste seast prooviks)
Edeotsast Mattora kodo tulõkini um seo jutt õkva niisama, ku edimänegi /vt. H II 3, 118/20 (17)/
A ku Mattor kodo tull, sõs oll tõnõ paha kuräline, ni tõrõl hirmsahe naist, et miä võrusi sa siih piät, ku minno kottoh olõ õi, ni tiet erä süöke siih, ni ai noose tarõst vällä, ni esi pandnaase tettü munapudro lavva pääle ni naas süömä. A papi naane tull umma miest takah otsma, vett timä oll nännü, ku papp Mattora poolõ tull, ni timä näkk ka kui mottoral olli hüä söögi lavva pääl ni imehteli, et kost sullõ ni pallo kõikõ sai, a Mattor üttel, et miä mul nu viga, mul um sääne lehm, kiä nüsmisega and ni pallo piimä, ku katskümmend nakla võidu saa, ni sääne kana, kiä pääväl sada munna luo. Ni papi naane naas ajama, et müü nu mullõ ärr, a Mattor üttel, et naka ai ma müüma joht, a ku sa mullõ ni mida iäle /?/ annat, sõs ma anna nä sullõ niisama ärr. Ni papi naane külh pand edimält vasta, a peräkõrd iks painu perrä, ni Mattor tõugas tõsõ kana korvi pääle, ni talliti oma asä ärr. Ni sõs läts papi naane ärr ni Mattor lubas tälle lehma ni kana kätte viija, a sõs tull saksa naane ka imma miest takah otsma, ni ku näkk, ku Mattoral hüä söögi olli, nõusõ kah, kost sai, ni toolõ jäll kõnõli niisama, et täl sääne lehm um, kiä pääväl katskümmend nakla võidu and ni kana sada munna luo, ni saksa naane küsse hinele, ni Mattor lubas kah, ku midä timä kääst saa. Ni tuo külh kimbõl vasta, a peräkõrd iks ärr lubas ni Mattor pani tõsõ korvi pääle maaha, ni läts esi kah, a saks kullõl all süä täis, ni tõot tänni naada, a papp kield, et kui ma ärr kannhti, kannahta sa kah, a saks üttel et jovva ai ma nu joht kannahta, ni tänahät kõvastõ. Ni sõs heitü saksa naane ärr ni pand pakku, ni papp ja saks ka tuli korvi alt ni joosi vällä, a diakon ni detsok lõiksi kõik tuo aig jauhmist, a ku täntämist kuuli, sõs pagõsi nimä kah ärr. Ni kottoh nõuse papi ni saksa naane meeste käest, et aga ti huoramah käve, a mehe ütli, et ti taga esi olli huoramah, mia ti korvi pääl tei? Ni sai kõigilõ häppü viländ ütstäst vasta.

H II 3, 131/3 (22) < Setu, Vastseliina - Hindrik Prants (1887) Sisestanud Ell Vahtramäe
Tikkõ velenaane.
Mustõ oll esäl kats last, tütär ni puig, nu väega tõnõ tõist hoijõ, ni ku esa naas ärr kuolma, käsk timä näil ega hummogu ni õdagu tõnõ tõist teretämä minnä. Ni tei ka nimä nii ni elli ilosahe ku veli naase võtt, tu inäb kannaha as põrmugi, ku sõsar vele puol käve ni visas tõsõlõ viel inämb ni visas kuuma viega. Sõs üttel sõsar velele, et ma inäb vei ei su poolõ kävvü, a sa tulõ mu poolõ teretäma. A vele naasele olõ õs tuo kah meele peri ni timä võtt tapp uma pini ärr ni ku mies takah otsõ, sõs käänd sõsarõ pääle. Ni ku veli tuogi peräst iks viel ärr pahanõ õs, tapp timä lehmä ärr ni üttel, et siu sõsar tekk tuod. A üttegi veli saa as kuräs ni üttel, meil viel um lehmi. A sõs võtt velenaane häos ni tapp hobõsõ ärr ni jällki üttel sõsarõ tennü üs. Ni veli külh väega vihast a iks lää äs sõsarõga tüllü. A peräkõrd saa as imäb velenaane süämetävvega muud, ku vett tapp uma latsõ ärr ni ku mies kodo tull, sõs läts toolõ ikkõh vasta ni üttel, kaeh, miä su hüä sõsar nu ärr um tennü, nu tapp mu latsegi ärr. Ni sõs läts veli vihanult sõsarõ poolõ, ni üttel: Kaeh sõsar, sa tapi mul pini ni lehmä ni hobusõ ärr, kõ ma ärr kannahti, a nu tapi mu latsõ, tuod ma joht jovva ai kannahta. Ni sõsar külh pallõl, et timä olõ õi /pag. 132/ süüdläne, a veli usu us, muudku üttel, sinno olõsi vaija otsani ärr tappa, a ma viel jätta ssinno ello, a käe rao ma sull maaha, minka sa mu latsõ tappi. Ni võtt, ragi ka käe maaha, a sõsar pallõl, et köüda nu no käe mullõ rättiga kaala, ni veli tekk ka ni läts sõsar metsa pitteh käümä, nikavva ku sai ütte oja vierde, sääl tahtsi juvva ni lask hinne kumarasi ni sattõ ärki käe kaalast ni lätsi oja pitteh alla. Ni timä läts jäll ikkõh edesi, ni käve, nikavva, ku sai kuninga aija mano, sõs tõugas sääl võrä maaha ni läts aida, sääl oll pallo ubinit a timä saa as võtta, mudgu haugas õnnõ poolõ ubinat üttest uibust. A sõs tull kuninga poig kah aida, tuo oll nännö 1) tumm, ni käve aida piteh, ni löüse, et puol ubinat ärr oll haugat, ni naas takah otsmah, kiä aijah um ni naas hinnehe kõnõlõma, a ku tütreku näkk, sai timäl väega hüä miel ni naas otsani kõnõlama, ni nõuse, kost tütrek sinna saanu ni tuo kõnõli, a sõs vei kuninga poig tõsõ tarrõ ni sääl anti tälle tõsõ rõiva sälga, a kõigil sai nigu lein ja lihavõte, kui näi, et kuninga poig kõnõli. Nisõs taheti tälle naida, a timä üttel, et ma ei taha muud ku tuodsamma, kiä minno kõnõlama harot, ni anni muu ka perri ni võtt ka tuo ärr. Ni sai ku pia timä kuningas a pidi ärr sõtta minema, võra kuninga vasta, ni kottoh sündü nikavva naasel poig, tuol oll päiv otsa ieh, kuu kukruh, muu kihä kõik tähti täüs. Ni kuninga imä saat pujale kirä perra, et poig sündünu, a kiräviijä läts minema ni jäi vele naase puolõ üöses, a tuo tikkõ arvas ärr, miä asi oll, ni võtt tuo kirä ärr ni pand tõsõ kirä asõmõlõ, sinnä timä tekk pääle, et kuninga naasel um kottoh üts jälendüs sündünü. ni kuningas lugi tuod kirjä, ni oll külh väega halv miel, a iks tekk kirä pääle, et hoidko tima alalõ. Ni läts kiräviija tagasi minemä, a vana velenaane pühüs jäll kuts umalõ poolõ sisse, ni süöt ni juot sääl ni pand magama, a sõs jäll vaeld kirä ärr, ni tekk kirjä, et olgu õnnõ tuo imä ni lats ärr häötet. Ni ku sõs tuod kirjä tunnistäti, /pag. 133/ peeti nõvvo, miä tettä, ni ütli, et vaija püttüga mere pääle laskä, a naas naane väega halusahe vasta pallõma, ni oll muul rahval tedä hallõ, ni lasti vallalõ ni köüdeti lats kah tälle rätiga ümbre kaala. Ni anti tälle solkatsõ rõiva sälga, ni timä käve noidõga, nikavva ku purus ärr kakksi, ni sai ütte tule asõmõlõ, sääl timä isto maaha ni naas ikma uma elo üle, ni pallõl, et ku viel timä hüvva ello saa, sõs mingu tungäl häitsema. A tema pallel nikavva, ku läts ka tungõl häitsemä ni sai jäll viega hüä miel ni läts edesi minemä, ni sai jäll sinnä kottalõ uja vierde, koh inne käe ärr katte, a nu astõ õnnõ säält, ni löüse jäll käe oja veereh ollõv, ni kumard õnnõ kässi mano, ni kasvi käe otsa ni sai otsani terves. Ni sõs sai timä kuulda, et kuningas oll kodo tulnu, ni ku teda kottoh lövvä äs, oll kõgõ sõaväega otsma lännu ni jäi ka timä velenaase poole üöses. Ni timätekk hinne sandis, ni läts ka sinna üöses, a taheta as võtta, et tä ni kakkõnu rõividega oll, a kuningas kuuld tuod kõnõlõmist ni käsk iks võtta. Ni kuningal oll väega ikäv ni käsk, kas kiä muist hüvvi jutusit, sõs tuo kõnõlgo kuningalõ. A kiäki veli mõista as, a sant üttel, ma külh mõista, ni viedi tima sõs kuninga mano ni nakas umma juttu kõnõlõma, kõgõst, miä timä hinnega oll olnu. A velenaane sai arvu, kiä tuo oll ni tahtsõ kõigeldõ ärr muttita, a hooli is kiäki timäst, sõs tima läts vällä ni nakas sääl last ikutama ni jäll kuts , et sant tulõ näe uma lats, a kuningas lask latsõ sinna tubva, ni võtt hinne põlvilõ, ni lats jäi sinne magama. A sant kõnõli uma juttu otsa ni peräkõrd heit risti ette ni üttel: kaeh, kulla velenaane, mull umma ka iks käe, hott sa küll ärr lasi rakko. ni kuningas sai hirmsa kuräs, kui kõike kuulda sai, miä velenaane oll kurja tennü, ni lask tõsõ kinni võtta ni halli huo hanna otsa köüta, sõs aeti nikavva takkah, ku kõik tükkä ärr läts. A kuningal sai puha hüä miel, et uma naase ni latsõ jäll ilosahe kätte sai, ni vei nimä kodo ni sääl naksi väega ilosahe elämä, ni oll kõik häda näil müöda.


